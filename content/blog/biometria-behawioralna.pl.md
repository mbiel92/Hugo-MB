+++
lang="pl-PL"
title="Biometria behawioralna - kolejny poziom zabezpieczeń w sieci"
date="2019-04-04"
author="Mateusz Zaborski"
image="/blog/Biometria_behawioralna.jpg"
tags=['ABC bezpieczeństwa','bezpieczeństwo', 'biometria', 'biometria behawioralna']

+++

## Biometria -- bezpieczeństwo bez skomplikowanych haseł{ .article-section }

**Z artykułu dowiesz się:**

-   na czym polega biometria
-   na czym polega biometria behawioralna
-   jakie są zalety korzystania z biometrii behawioralnej
-   jakie są zasady działania biometrii behawioralnej
-   jaka jest przyszłość biometrii

## Na czym polega biometria?{ .article-section }

Biometria to rozwiązanie, z którego korzystamy na co dzień niemal
wszyscy. Za każdym razem, gdy odblokowujemy naszego smartfona za pomocą
odcisku palca, skanu tęczówki lub twarzy, zbierane są nasze cechy
fizyczne i porównywane z pobranym wcześniej wzorcem. Wymienione wyżej
unikalne właściwości naszego ciała to niejedyne cechy, które mogą być
wykorzystane do naszej weryfikacji. Mogą to być także: siatkówka, układ
naczyń krwionośnych w dłoni, jej kształt, rozkład temperatury na twarzy,
kształt ucha oraz rozmieszczenie i kształt zębów. Korzystanie z tego
typu rozwiązań pozwala nam na rezygnację lub znaczne ograniczenie ilości
długich i skomplikowanych haseł, z których musimy na co dzień korzystać.

## Biometria behawioralna -- jeszcze wyższy poziom zabezpieczeń{ .article-section }

Biometria behawioralna analizuje i profiluje nasze zachowania.
Najczęściej spotkamy się z badaniem, w jaki sposób korzystamy z
komputera lub smartfona, możliwa jest także analiza naszego stylu
chodzenia, tempa pisania na klawiaturze, głosu, czy sposobu w jaki
obsługujemy smartfona. Z tym rodzajem biometrii spotkamy się na co
dzień, np. w mechanizmach typu „captcha" (gdzie do zaznaczenia jest
pole, że nie jesteśmy robotem) -- analizie poddawane jest to, jak szybko
zaznaczyliśmy pole, jakim torem poruszał się kursor myszy i jak dokładni
byliśmy.

## Zalety biometrii behawioralnej{ .article-section }

Zapewne wiele osób zadaje sobie pytanie: **"Po co wprowadzać nowe
rozwiązanie, skoro zwykła biometria dobrze się sprawdza?"** Okazuje się,
że stosowane do tej pory rozwiązania posiadają swoje wady. Odcisk palca
jest szybki i intuicyjny w obsłudze, jednak nie działa gdy mamy mokre
palce. Dodatkowo stosunkowo łatwo jest go sfałszować lub zmusić kogoś do
jego użycia. Rozpoznawanie twarzy działa niezależnie od tego, czy nasza
twarz jest mokra, jednak zbyt jasne światło lub jego brak powoduje, że
skaner nas nie rozpozna, dodatkowo model twarzy może zostać skopiowany,
podobnie jak tęczówki.

**Kolejną przewagą biometrii behawioralnej jest to, że działa
nieprzerwanie.** Wyobraźmy sobie, że zalogowaliśmy się do konta
bankowego i w czasie wykonywania przelewu na chwilę odejdziemy od
komputera, bez wylogowania. Jeśli w tym czasie ktoś podejdzie do naszego
komputera uzyska pełny dostęp do naszego konta. Przy zastosowaniu
biometrii behawioralnej system wykryje innego użytkownika, np.: poprzez
analizę ruchu kursora i zablokuje mu dostęp.

**Biometria behawioralna jest mniej inwazyjna, w zasadzie
niedostrzegalna dla użytkownika. Wizja logowania się do banku bez
uciążliwej dwustopniowej weryfikacji, brak obowiązku przepisywania kodów
z aplikacji lub smsów, a jedynie poleganie na naszych unikalnych
wzorcach wydaje się kusząca.**

Część osób zadaje sobie pytanie co się stanie, gdy któregoś dnia
złamiemy rękę i będziemy musieli zalogować się na konto (wpisać hasło)
korzystając z tylko jednej ręki. Eksperci zapewniają, że system jest w
stanie dostosować się nawet do tak nieprzewidzianych sytuacji.

## Jak działa biometria behawioralna?{ .article-section }

Zasada działania biometrii behawioralnej opiera się na zbieraniu danych
na temat zachowań konkretnej jednostki, analizowaniu ich pod kątem
budowy wzorca, a następnie porównaniu przyszłych zachowań z otrzymanym
wynikiem. Kolejne etapy wyglądają następująco:

-   **proces zbierania danych** polega na mierzeniu (pobieraniu) różnego
    rodzaju danych, zaczynając od tego jak użytkownik trzyma telefon
    albo w jaki sposób obsługuje ekran, po badanie jakich gestów i
    skrótów używa korzystając z klawiatury. Sam proces logowania się na
    stronę internetową dostarcza na nasz temat wielu informacji: jak
    szybko podajemy hasło, czy wpisujemy po jednym znaku, po dwa, a może
    od razu całe hasło. Czy przechodzimy między polami kliknięciem
    myszki, czy używając klawisza TAB.
-   **proces analizy danych** odbywa się, gdy sensory zbiorą wymagane
    informacje, wówczas budowany jest model matematyczny, który będzie
    wykorzystywany jako wzór do porównań.
-   **proces porównania** to sprawdzenie zgodności aktualnie pobranych
    danych ze wzorcem. Jeśli uzyskamy odpowiedni wynik (duże
    podobieństwo ze wzorcem) dostaniemy pełny dostęp do konta, gdy
    rezultat będzie mniejszy niż oczekiwany będziemy mieli wgląd do
    konta, ale bez możliwości robienia przelewów lub zostaniemy
    wylogowani.

## Przyszłość biometrii behawioralnej{ .article-section }

Już teraz wybrane banki pracują nad umożliwieniem autoryzacji
użytkownika poprzez analizę jego interakcji z komputerem. Od grudnia
2018 r. w testach mBanku dla tej usługi bierze udział 50 000
uczestników.

Przewiduje się, że technologia ta zdobędzie dużą popularność, ponieważ
nie wymaga wprowadzenia zmian, a jedynie umiejętnego wykorzystania
dostępnych już danych. Dodatkowo w ekspansji pomoże rozwój uczenia
maszynowego i sztucznej inteligencji.