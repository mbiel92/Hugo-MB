+++
lang="pl-PL"
title="Jak bezpiecznie korzystać z publicznego Wi-Fi?"
date="2019-09-12"
author="Seqred"
image="/blog/Seqred_Bezpieczne_wifi.jpg"
tags=['ABC bezpieczeństwa', 'bezpieczeństwo IT', 'cyberbezpieczeństwo', 'wifi']
+++

Darmowe Wi-Fi to usługa dostępna już niemal w każdej kawiarni,
restauracji, hotelu, na dworcu, czy lotnisku. Lubimy dostawać coś za
darmo, jednak wielu użytkowników nie jest świadomych ryzyka, jakie
występuje podczas korzystania z darmowej i niezabezpieczonej sieci Wi-Fi
w miejscach publicznych. Poniżej przedstawiamy wskazówki, które pozwolą
uniknąć przykrych konsekwencji nieprzemyślanego korzystania z
niezabezpieczonych sieci w miejscach publicznych.



### Unikaj łączenia się z siecią Wi-Fi, której nie znasz

Powiedzmy wprost -- **korzystanie z własnego pakietu danych w telefonie,
czy na komputerze jest najbezpieczniejszym sposobem korzystania z
Internetu w miejscach publicznych.** Obecnie pakiety danych są naprawdę
tanie, warto więc za cenę kilku gigabajtów zapewnić sobie spokój. Jeśli
już łączymy się z siecią w kawiarni czy na dworcu, musimy mieć
świadomość, że z tej samej sieci mogą korzystać osoby mające złe zamiary
wobec innych użytkowników. Jeśli to tylko możliwe, unikajmy sieci innych
niż nasza domowa lub biurowa (w przypadku których wiemy, kto ma do nich
dostęp).

Pamiętajmy, że względy bezpieczeństwa z reguły nie są priorytetem
dostawców publicznego Wi-Fi. Nie powinna więc uśpić naszej czujności
konieczność podania hasła w celu ustanowienia połączenia z hot spotem --
w końcu to hasło dostępne jest dla każdego, również dla potencjalnego
cyberprzestępcy. Można więc powiedzieć, że hasło w przypadku tego typu
sieci, to brak hasła.

Co więcej, należy mieć świadomość, że sieć o nazwie „dworzec główny"
wcale nie musi należeć do dworca, na którym właśnie oczekujemy na
przyjazd pociągu. Tworzenie sieci podszywających się pod miejsca, w
których są one zlokalizowane, jest popularną praktyką wśród hakerów.
Połączenie się z taką siecią może nas sporo kosztować -- przestępca
będzie w stanie, bez żadnych ograniczeń, śledzić nasze zachowania
Internecie.

## Najważniejsze zasady korzystania z niezabezpieczonej sieci Wi-Fi{ .article-section }

Jeśli musimy skorzystać z Internetu w miejscu publicznym pamiętajmy o
podstawowych zasadach bezpieczeństwa:

-   #### **Dwuskładnikowe uwierzytelnienie**

    Pierwszą i podstawową zasadą bezpiecznego korzystania z Internetu
    jest stosowanie dwuskładnikowego uwierzytelniania. Jest to
    mechanizm, który oprócz podania hasła, podczas logowania do naszych
    kont w różnych aplikacjach internetowych, wymaga również
    wprowadzenia unikalnego kodu, który otrzymujemy najczęściej na
    telefon po wpisaniu prawidłowych danych. Metoda ta zapewnia bardzo
    wysoki poziom bezpieczeństwa. Wystarczy wyobrazić sobie sytuację, w
    której osoba niepożądana poznała hasło do naszej skrzynki pocztowej:
    jeśli logowanie do naszego konta wymaga tylko podania hasła,
    przestępca uzyskuje nad nim pełną kontrolę. W sytuacji, gdy
    zastosujemy mechanizm dwuskładnikowego uwierzytelniania, hasło dla
    potencjalnego przestępcy staje się bezużyteczne -- po jego
    wprowadzeniu pojawi się pole, w którym będzie musiał podać kod,
    który właśnie został wysłany na nasz telefon.

-   #### **Pamiętajmy o aktualnym programie antywirusowym**

    Program antywirusowy pomoże wykryć złośliwe oprogramowanie nie tylko
    podczas korzystania z sieci publicznych. Korzystając z niego
    pamiętajmy o konieczności regularnego dokonywania aktualizacji.

-   #### **Korzystajmy tylko ze stron z certyfikatem SSL**

    To kolejna zasada, która dotyczy korzystania z Internetu w każdych
    warunkach. Zielona kłódka po lewej stronie paska adresu w
    przeglądarce oznacza, że strona posiada certyfikat SSL. Dzięki niemu
    dane przesyłane między naszą przeglądarką, a serwerem, na którym
    znajduje się odwiedzana strona, są szyfrowane. Certyfikat SSL jest
    elementem obowiązkowym wszystkich stron, na których użytkownik
    podaje swoje dane. Pamiętajmy, aby zawsze upewnić się, że adres
    strony w pasku przeglądarki zaczyna się od: https:// a nie http://.
    Jest to dla nas informacja świadcząca o wykorzystywaniu szyfrowanego
    protokołu komunikacji.

> ### Pozostałe wskazówki bezpieczeństwa w publicznych sieciach WiFi

-   przed przyłączeniem się do sieci, o ile to możliwe, należy wylogować
    się ze wszystkich kluczowych aplikacji (np. bankowych),
-   unikajmy logowania, jeśli nie jest to niezbędne -- korzystajmy z
    zasobów, które nie wymagają od nas podawania haseł,
-   samodzielnie wpisujmy adres stron www, które chcemy odwiedzić.
    Podwójnie upewnijmy się, że w adresie nie ma literówek,
-   niczego nie pobierajmy na swój komputer, nie klikajmy w wyskakujące
    okienka i komunikaty.

### Jakie mogą być konsekwencje korzystania z niezaufanej sieci?

-   osoba nieuprawniona może podejrzeć hasła, które wpisaliśmy,
-   może ukraść nasze pliki cookie, a tym samym naszą tożsamość, dzięki
    czemu będzie mogła wejść np. na nasze konto na Facebooku, dokładnie
    tak jak by siedziała przy naszym komputerze,
-   może dojść do kradzieży plików i informacji z naszego komputera,
    jeśli ten nie posiada aktualizacji,
-   możemy nieumyślnie zainstalować sobie wirusa, przez co nasz komputer
    będzie na usługach hakera,
-   ktoś może uzyskać informacje o odwiedzanych przez nas stronach.

### Jakie sygnały powinny wzbudzić nasze podejrzenia?

-   prośby o zalogowanie do różnych serwisów, zwłaszcza jeśli nie mamy
    tam konta,
-   komunikaty związane z błędnym certyfikatem,
-   brak szyfrowanego połączenia https -- brak zielonej kłódki,
-   powolne działanie Internetu.

Zastosowanie się do powyższych zasad z pewnością pozwoli zmniejszyć
ryzyko przykrych sytuacji podczas korzystania z niezabezpieczonych sieci
Wi-Fi w miejscach publicznych. Jednak, jak zostało to wspomniane na
początku, darmowy Internet w kawiarni czy na lotnisku traktujmy jako
ostateczność i nie wykonujmy tam operacji, które mogą narazić nas na
niebezpieczeństwo.