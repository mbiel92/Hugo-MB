+++
lang="pl-PL"
title="Smart Building - cyberbezpieczeństwo musi być priorytetem"
date="2019-04-23"
author="Łukasz Dudkowski"
image="/blog/Cyberbezpieczenstwo_smart_building.jpg"
tags=['smartbuilding']
+++

Dzisiejsze budynki to nie tylko beton i szkło. To naszpikowane
najnowszymi technologiami obiekty gotowe wspierać działalność biznesową
przez 365 dni w roku, 24 godziny na dobę. To inteligentne budynki, w
których zaawansowane rozwiązania technologiczne optymalizują ich
funkcjonowanie oraz zapewnieniają użytkownikom najwyższy komfort.

Specjalistyczne oprogramowanie wykorzystywane w tego typu obiektach
zarządza, kontroluje, monitoruje i wspiera niemal każdy obszar
działalności od przepływu ludzi, monitoringu wizyjnego, poprzez kontrolę
temperatury i klimatyzację, po sterowanie oświetleniem, windami, czy
systemem parkingowym. **Mnogość producentów i rozwiązań, coraz to nowe
obszary IoT (Internet of Things) dołączane do systemu Smart Building to
również nowe i coraz poważniejsze zagrożenia związane z
cyberbezpieczeństwem.**

#### **Wraz z rozwojem nowoczesnych technologii warto zadać sobie kilka pytań związanych z bezpieczeństwem inteligentnych budynków:**

-   Czy poradzisz sobie z nieprawidłowo działającą kontrolą dostępu?
-   Czy będziesz wystarczająco bezpieczny, jeżeli stracisz dostęp do
    systemu monitoringu wizyjnego?
-   Czy masz opracowany plan działania, gdy ktoś wyłączy w Twoim
    biurowcu oświetlenie?
-   Jakie będą skutki nieprawidłowo działającego systemu klimatyzacji w
    serwerowni lub magazynie, w którym przechowujesz przedmioty wrażliwe
    na zmiany temperatury czy wilgotności?

#### **Najwyższy czas się nad tym zastanowić i odpowiednio przygotować!**

**Z artykułu dowiesz się:**

-   czym są obiekty Smart Building, co je wyróżnia oraz z jakich
    systemów się składają,
-   poznasz przykłady ataków hakerskich na obiekty Smart Building. To
    się dzieje!
-   poznasz skalę zagrożeń inteligentnych budynków cyberatakami oraz
    przykłady niezabezpieczonych systemów,
-   poznasz najczęstsze przyczyny ataków na systemy Smart Building,
-   kto odpowiada za cyberbezpieczeństwo inteligentnych budynków?
-   jakie są konsekwencje braku odpowiednich zabezpieczeń?
-   jak poprawić cyberbezpieczeństwo obiektów Smart Building?

**Przeczytaj także:**

-   [Jak zabezpieczyć obiekty Smart Building przed
    cyberatakami](https://seqred.pl/smart_building)
-   [Inteligentne Budynki -- blisko 40 proc. systemów zaatakowanych
    przez malware](https://seqred.pl/smart_building_raport/)
-   [Czy systemy BMS mogą stanowić wektor ataku na systemy
    ICS?](https://seqred.pl/czy-systemy-bms-moga-stanowic-wektor-ataku-dla-systemow-ics/)

## Czym jest Smart Building / inteligentny budynek?{ .article-section }

Smart Building to obiekt, w którym wykorzystywane są najnowsze
rozwiązania z zakresu IT, OT (Operational Technology) oraz IoT (Internet
of Things). Do obiektów Smart Building najczęściej należą nowoczesne
budynki biurowe, galerie handlowe, lotniska, hotele, budynki
użyteczności publicznej itp.

Inteligentne budynki stają się koniecznością ekonomiczną, pozwalająca na
zapewnienie firmie konkurencyjności. Korzyści związane z wprowadzeniem
systemów Smart Building, takie jak redukcja kosztów operacyjnych,
efektywność energetyczna, ekologiczność, wsparcie użytkowników na wielu
płaszczyznach czy zwiększona funkcjonalność w pełni uzasadniają
zainwestowane środki.

### Systemy, z których najczęściej składa się obiekt Smart Building:

**1. BMS (Building Maintanance System)**
- system zarządzania budynkiem pozwalający na sterowanie i monitoring
systemów: automatyki budynkowej, sterowania oświetleniem, monitoringu
mediów itp.

**2. Systemy bezpieczeństwa** - system
telewizji dozorowej CCTV, system kontroli dostępu, system sygnalizacji
włamania i napadu, system przeciwpożarowy, system DSO (dźwiękowy system
ostrzegawczy),

**3. Infrastruktura sieciowa (przewodowa oraz bezprzewodowa)** na potrzeby funkcjonowania dodatkowych systemów,

**systemy wspomagające codzienną działalność:** system parkingowy, obsługa wind, wspomaganie rejestracji gości, kioski informacyjne itp.

**5. Urządzenia IoT.**

Budynki inteligentne w pełni korzystają z rozwoju technologii IoT oraz
IT. Dostęp do nowych rozwiązań w zakresie wymiany danych, takich jak:
rozwiązania chmurowe, zdalny dostęp, zewnętrzne rozwiązania analityczne,
współdzielenie sieci pozwala na budowanie coraz bardziej zaawansowanych
rozwiązań.

Patrząc na to z innej perspektywy **rozwój technologiczny stworzył cyber
zagrożenia, ponieważ doprowadził do otwarcia na świat odizolowanych
wcześniej systemów budynkowych.**

## Cyberbezpieczeństwo obiektów Smart Building{ .article-section }

Czy słysząc hasło cyberbezpieczeństwo przychodzą nam na myśl obiekty
Smart Building? W pierwszej chwili zapewne pomyślimy o bezpieczeństwie
naszego konta bankowego, konta na portalu społecznościowym, ochronie
danych osobowych, czy bezpieczeństwie urządzeń informatycznych. Analiza
ataków przeprowadzonych na obiekty Smart Building pokazuje jak niska
jest świadomość zagrożeń w tym obszarze i ile jest jeszcze do zrobienia.

### Przykłady ataków hakerskich na systemy Smart Building. To się dzieje!

**-- 2013 -- Biuro Google: wskazanie krytycznej podatności w systemie
BMS NiagaraAX pozwalającym na uzyskanie hasła administratora do
systemu.** Skompromitowana została siedziba Google w Australii.

![](/blog/wyk1.jpg)

**- 2017 - ofiarami globalnych ataków typu
[ransomware](https://seqred.pl/ransomware-co-to-jest-jak-sie-zabezpieczyc-jak-usunac/)
padły miedzy innymi szpitale w Stanach Zjednoczonych Ameryki:** Kentucky
Methodist Hospital, Chino Valley Medical Center, Desert Valley Hospital.

**- 7 lutego 2019 - Safety Detective informuje o niezabezpieczonym
dostępie przeglądarkowym do systemów BMS firmy RDM w 319 obiektach na
całym świecie,** w tym dziesięciu szpitalach na terenie Wielkiej
Brytanii.

Podane powyżej przykłady to zaledwie kilka skutecznych ataków, które
miały miejsce w ostatnim okresie. Nie wszystkie tego typu informacje
trafiają jednak do opinii publicznej.


### Jaka jest skala zagrożeń inteligentnych budynków cyberatakami?

Systemy Smart Building (BMS) do wymiany danych używają standaryzowanych
protokołów komunikacyjnych, które powstały na potrzeby rozwiązań
związanych z automatyką budynków, m.in:

-   BACnet
-   KNX/EIB
-   LONworks

Jedną z kluczowych kwestii w analizie bezpieczeństwa systemów automatyki
budynkowej jest uświadomienie sobie, że wyżej wymienione protokoły
powstawały w latach 80-tych i 90-tych, kiedy liczyła się ich
funkcjonalność, a nie cyberbezpieczeństwo. Początkowo, jako medium
transmisji wykorzystywały przede wszystkim parę skrętki miedzianej.
Dopiero później dodawano kolejne media, takie jak: Ethernet, czy
łączność bezprzewodową. Spowodowało to, że odizolowane wcześniej
urządzenia mogą być teraz wyeksponowane do wewnętrznej sieci IT lub
nawet bezpośrednio do sieci Internet.

Na początkowym etapie rozwoju protokołów automatyki budynkowej nikt nie
był w stanie przewidzieć tak szybkiego skoku technologicznego, a co
najważniejsze, że systemy oparte na protokołach BACnet, KNX, LON, Modbus
staną się jedynie częścią dużo większej struktury, jaką jest system
Smart Building.

### Shodan -- identyfikacja niezabezpieczonych hostów

Jednym z głównych możliwych źródeł ataków hakerskich na obiekty Smart
Building jest udostępnienie ich systemów i urządzeń do sieci Internet. W
celu identyfikacji potencjalnych celów ataków możemy wspomóc się
portalem
[Shodan.](https://seqred.pl/shodan-rekonesans-infrastruktury-it-ot/)
Jest to silnik, który skanuje sieć Internet i pokazuje dostępne w niej
hosty spełniające określone kryteria. Bardzo duża część ataków lub
analiz podatności ma swój początek od identyfikacji hosta.

Przykładowy zbiór wyników dla numeru portu zarezerwowanego dla protokołu
BACnet: 47808

![](/blog/Shodan.png)

W skali globalnej

W skali kraju

Nie oznacza to, że wszystkie urządzenia widoczne na portalu Shodan są
bezpośrednio podatne na ataki lub istnieją znane na dla nich podatności.
Jest to wstęp do analizy, a w przypadku odkrycia podatności do
wyspecyfikowania zagrożonych urządzeń.

## Urządzenia oraz systemy są często udostępniane w Internecie bez odpowiedniego zabezpieczenia{ .article-section }

Wymieniony w pierwszej części artykułu incydent związany z 319 systemami
BMS firmy RDM obsługującymi instalacje chłodnicze był znacząco ułatwiony
dzięki danym znalezionym na portalu Shodan. Identyfikacja potencjalnie
nieprawidłowo zabezpieczonych systemów miała miejsce przy wykorzystaniu
odpowiednich zapytań, a następnie analizy zgromadzonych danych. Dostęp
do wyselekcjonowanych systemów był możliwy przy wykorzystaniu domyślnego
loginu oraz hasła, a w niektórych przypadkach nie wymagał nawet
logowania. Pomimo, że od zgłoszenia problemu minęły ponad 3 miesiące to
nadal część z obiektów pozostaje niezabezpieczona.

**Przykład systemu chłodniczego dostępnego bez procesu logowania**

![](/blog/01_00.jpg)

### Jakie elementy systemów automatyki budynkowej udostępnione są do sieci Internet?

Do Intenetu przykładowo mogą być udostępnione interfejsy webowe systemów
BMS, które pozwalają na zdalny dostęp oraz zarządzanie obiektem:

![](/blog/04_01.jpg)

Dostęp do takiego systemu możliwy jest pod warunkiem, że znamy adres IP
oraz port, na którym działa web server. Musimy znać również dane
dostępowe do naszego konta.

Jak pokazują przypadki researchu oraz raportów logowanie do części z
tych systemów możliwe jest z wykorzystaniem domyślnego loginu oraz
hasła. Dodatkowo dla części systemów znane są podatności z zakresu
cyberbezpieczeństwa, które mogą być przyczyną ataków.

Posługując się odpowiednimi zapytaniami oraz kryteriami możemy
zidentyfikować również systemy BMS oparte o protokół BACnet, gdzie
możliwy jest przegląd elementów systemu, a nawet zmiana wartości
poszczególnych obiektów bez dodatkowej autoryzacji:

![](/blog/02_01.jpg)

Podgląd zmiennych dla systemu BACnet

![](/blog/03_01.jpg)

Mapa sieci BACnet

**Udostępnienie do Internetu to tylko jeden z wektorów ataku. Co jeszcze
może przyczynić się do zwiększenia zagrożenia?**

## Najczęstsze przyczyny ataków na systemy Smart Building:{ .article-section }

Najczęstsze przyczyny ataków na inteligentne budynki to:

-   niedopełnienie „dobrych praktyk" oraz zaleceń producentów urządzeń,
-   błędy ludzkie na etapie konfiguracji oraz zarządzania systemem,
-   podatności zidentyfikowane w urządzeniach (również w związku z
    wykorzystywanymi komponentami Open Source),
-   brak odpowiednich zabezpieczeń infrastruktury sieciowej,
-   nie uwzględnianie specyfiki „insecure by design" dla kluczowych
    protokołów oraz technologii stosowanych w Smart Building,
-   łączenie rozwiązań od różnych producentów i dostawców,
-   brak polityki na temat „Bring Your Own Device" stwarzającej
    dodatkowy wektor ataku,
-   system Smart Building może być zagrożony nie będąc bezpośrednim
    celem ataku, lecz na skutek ataku na pozostałe komponenty obiektu,
    które w różny sposób mogą być z nimi powiązane (sieć intranet,
    architektura IT itp.).

**Potencjalne źródła zagrożeń dla inteligentnych budynków**

![](/blog/Cyberbezpieczenstwo_smart_Building_zrodla_zagrozen.jpg)


## Kto odpowiada za cyberbezpieczeństwo obiektu Smart Building?{ .article-section }

Analizując cykl życia budynku należy zastanowić się, w jaki sposób i w
jakich etapach powstawał, jak był przekazany do użytkowania oraz jakie
podmioty były zaangażowane w jego powstanie, a następnie jakie biorą
udział w jego bieżącym użytkowaniu.

Przykładowo, na etapie budowy możemy wyróżnić inwestora, generalnego
wykonawcę, liczną grupę podwykonawców, integratorów -- zarówno od
systemów Smart Building, jak i systemów wspomagających. Następnie, na
etapie użytkowania pojawia się administracja, firmy obsługi technicznej,
lokalny zespół IT, najemcy oraz podmioty zewnętrzne.

Pojawiają się zatem kluczowe pytania:

-   Kto w tak złożonej sytuacji weryfikuje stan przygotowania oraz
    użytkowania obiektu od strony cyberbezpieczeństwa?
-   Czy kwestie cyberbezpieczeństwa zostały uwzględnione na etapie
    projektowania rozwiązań Smart Building?
-   Czy podczas wyboru konkretnych urządzeń oraz producentów jako jeden
    z czynników był brany pod uwagę również aspekt cyberbezpieczeńśtwa?
-   Czy w ramach odbiorów budynku były wykonywane testy
    cyberbezpieczeństwa całego systemu?

**Cykl życia budynku**

![](/blog/Smart_Building_cyberbezpieczenstwo_odpowiedzialnosc.jpg)

## Jakie mogą być skutki braku zapewnienia odpowiedniego podejścia do kwestii cyberbezpieczeństwa?{ .article-section }

Kluczowe elementy systemu Smart Building to: system automatyki, system
kontroli dostępu, czy telewizji dozorowej. Naruszenie bezpieczeństwa
choćby jednego z nich może mieć negatywne skutki:

-   **utrata wrażliwych danych**: utrata poufnych danych biznesowych,
    wyciek danych osobowych, potencjalne luki dla oszustw i wymuszeń,
-   **pogorszenie komfortu użytkowników**: utrata kontroli na działaniem
    wybranych systemów, np. oświetlenia, ogrzewania, zmniejszenie
    produktywności,
-   **realne zakłócenie pracy obiektu**: możliwe różne scenariusze od
    problemów funkcjonalnych (ewakuacja, blokada wind) po zagrożenie
    zdrowia i życia, czy fizyczne zniszczenie użytkowanych systemów,
-   **kompromitacja wizerunkowa/ utrata wiarygodności**: utrata zaufania
    klientów, potencjalny spadek przychodów, osłabiona pozycja firmy,
-   **konsekwencje prawne**: kary finansowe, potencjalne procesy sądowe,
    ryzyko zerwania umów.

## Porady dla poprawy cyberbezpieczeństwa obiektu Smart Building:{ .article-section }

**1. Poznaj swój budynek i jego ograniczenia** - znajomość architektury, zastosowanych rozwiązań, a
przede wszystkim kluczowych obszarów działalności powiązanych z
systemami Smart Building pozwala myśleć na temat cyberbezpieczeństwa na
we właściwy sposób.

**2. Unikaj rozwiązań „plug and play" w zakresie cyberbezpieczeństwa** - zapewnienie cyberbezpieczeństwa musi
być procesem „szytym na miarę" dopasowanym do specyficznych zagrożeń
związanych z Twoim obiektem.

**3. Patrz szeroko na kwestie IT** - w
kwestie cyberbezpieczeństwa powinny być zaangażowane wszystkie podmioty
związane z obszarem IT - dział IT, managerowie, dostawcy rozwiązań,
firmy świadczące serwis itp.

**4. Oszacuj potencjalne skutki ataku**
- mając na uwadze charakter świadczonych usług przez siebie lub przez
najemców, zaplanuj rozwiązania.

**5. Bądź przygotowany na atak** -
zastanów się i opracuj procedury i scenariusze działania na wypadek
ataków hakerskich. Ustal metodykę i priorytetyzację przywracania systemu
do działania.

**Przeczytaj także:**

-   [Jak zabezpieczyć obiekty Smart Building przed
    cyberatakami](https://seqred.pl/smart_building)
-   [Inteligentne Budynki -- blisko 40 proc. systemów zaatakowanych
    przez malware](https://seqred.pl/smart_building_raport/)

[Masz pytania związane z cyberbezpieczeństwem obiektu Smart Building?
Napisz do nas! Chętnie pomożemy!](https://seqred.pl/kontakt/)