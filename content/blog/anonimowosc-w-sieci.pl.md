+++
lang="pl-PL"
title="Anonimowość w sieci - sposób na zachowanie bezpieczeństwa"
date="2019-09-12"
image="/blog/Seqred_Anonimowosc_w_Sieci.jpg"
author="Eugen Wypiór"
tags=['ABC bezpieczeństwa','bezpieczeństwo IT']
+++

Każde kliknięcie przeciętnego użytkownika w Internecie jest przez kogoś
śledzone. Śledzą prywatne firmy, administracja państwowa, dostawcy
Internetu, a także hakerzy. O ile zbieranie danych przez firmy
marketingowe może naruszać naszą prywatność, ale jest stosunkowo jest
mało groźne, tak szpiegowanie przez przestępców jest niebezpieczne.
Poniżej przedstawiamy wskazówki jak pozostać anonimowym w sieci.


## Dlaczego warto pozostać anonimowym w sieci?{ .article-section }

Zanim wskażemy konkretne kroki, które pozwolą zadbać o naszą anonimowość
w sieci, najpierw odpowiedzmy, dlaczego powinno być to dla nas ważne.

-   **Ryzyko wycieku danych wrażliwych.** Podczas logowania do wielu
    usług podajemy nasze dane osobowe, których nie zdecydowalibyśmy się
    podać np. ekspedientce w sklepie. Sytuacje te stają się
    niebezpieczne w przypadku ataku hakerskiego, gdy numer naszego
    dowodu osobistego trafia w niepowołane ręce.
-   **Nasze dane to biznes wielu firm.** Istnieje wiele podmiotów, które
    obserwują nasze zachowania w Internecie, budując profile każdego z
    nas, co pozwala w precyzyjny sposób prezentować nam treści
    reklamowe. Co więcej, informacje na nasz temat trafiają do baz
    danych, które są przekazywane innym stronom trzecim jako gotowy
    materiał do prowadzenia działań marketingowych.
-   **(Nie)świadome budowanie własnego wizerunku z w sieci.** Wielu
    użytkowników nie do końca zdaje sobie sprawę z tego, że treści,
    które publikują w Internecie, są jawne. Komentarz opublikowany na
    profilu społecznościowym może być przeczytany przez szefa, córkę,
    czy też rekrutera firmy, w której ubiegamy się o pracę.
-   **Anonimowość w przypadku dyskretnych tematów.** Z pewnością każdemu
    zdarzyło się surfować po Internecie z myślą, że nie chcielibyśmy,
    aby ktokolwiek obserwował nasze zachowania w sieci.

## Narzędzia pozwalające zachować anonimowość{ .article-section }


### Sięgnijmy po VPN

VPN -- tłumacząc na język polski -- wirtualna sieć prywatna. Jest to
rodzaj szyfrowanego połączenia, które nawiązujemy z siecią i dzięki
któremu możemy surfować po Internecie anonimowo. Do głównych zalet
stosowania VPN należą:

-   Ukrywanie aktywności w sieci przed naszym dostawcą Internetu;
-   Ochrona przed cyberprzestępcami podczas korzystania z publicznej
    sieci WiFi;
-   Korzystanie podczas zagranicznych wyjazdów z portali niedostępnych w
    niektórych krajach, np. Netflix w Chinach czy Linkedin w Rosji;
-   Anonimowe korzystanie z sieci P2P;

Przed wyborem konkretnej usługi VPN, należy pamiętać, że produkt
produktowi nie jest równy. Najlepiej wcześniej zastanowić się, do czego
ma służyć nam wirtualna sieć prywatna, jak wiele urządzeń ma chronić i
zrobić ogólny research w Internecie.

### Korzystajmy bezpiecznie z narzędzi Google

Nie jest tajemnicą, że Google na temat typowego użytkownika sieci wie
wszystko. Jeśli już decydujemy się na korzystanie z pakietu narzędzi
oferowanych przez giganta z Doliny Krzemowej, warto zadbać przynajmniej
o podstawowe środki bezpieczeństwa.

### Dwuetapowe uwierzytelnianie podczas logowania

Dwuetapowe uwierzytelnianie jest rodzajem zabezpieczenia, który pozwala
uniknąć włamania do naszego konta w przypadku gdy ktoś pozna nasze
hasło. Mechanizm ten zakłada, że podczas logowania, oprócz podania
hasła, musimy podać kod, który otrzymujemy na telefon w momencie
wprowadzenia poprawnego hasła w oknie logowania.

### Tylko zaufane rozszerzenia do przeglądarki Chrome

Niestety narzędzia, które w założeniu mają ułatwiać życie użytkowników,
bywają źródłem niebezpiecznych sytuacji. Mimo zapewnień Google, niektóre
z wtyczek do przeglądarki Chrome, które znajdują się w Google App Store
mogą, np. wstrzykiwać złośliwy kod do naszego komputera. Zdarza się
również, że wiele wtyczek pochodzących od zaufanych twórców zostaje
przejętych przez przestępców, którzy z kolei wstrzykują złośliwy kod.
Oczywiście, Google zawsze reaguje usunięciem takiej wtyczki ze swojego
sklepu, niemniej dzieje się tak dopiero wtedy, gdy już zagrożenie
zostanie zidentyfikowane.

### Nie korzystajmy z wyszukiwarki Google

Poprzedni punkt sugerował rozsądne korzystanie z narzędzi Google, ale
jeśli mówimy o używanej przez nas wyszukiwarce to najlepszym krokiem z
punktu widzenia prywatności, jest jej całkowite odrzucenie. Nie ma chyba
potrzeby wyjaśniać, z jakiego powodu należałoby zrezygnować z
wyszukiwarki Google. Jakie są alternatywy, które nie śledzą każdego
kroku użytkownika w sieci? Najpopularniejsze to DuckDuckGo i StartPage.
Warto wspomnieć, że DuckDuckGo jako wyszukiwarka została
zaimplementowana w najnowszej wersji przeglądarki Chrome.

Powyższy zestaw rozwiązań to zaledwie część działań, które powinniśmy
wykonać, żeby czuć się trochę bezpieczniej i bardziej anonimowo. W
kolejnej części artykułu przedstawimy dalszą część rozwiązań, które
odpowiadają na pytanie jak być anonimowym w Internecie.